---
title: '50'
slug: '50'
date: 2020-06-02
hidden: false
---

Amikor a szüleim korosztálya néhány éve betöltötte az 50-et, akkor elkezdtek idegesíteni. Hirtelen azt vettem észre, hogy nem tudom semmivel sem megváltoztatni a véleményüket. Nincs az az érv, amire hallgatnának. Mintha hirtelen nagyon makacsok lettek volna.

Aztán persze haladt az idő és ahogy kinyílt előttem is a világ, jó sok embert láttam és hallgattam, személyesen vagy online. Szépen lassan leesett, hogy miért is volt ez, főleg ahogy ellenpéldákat is láttam. T-alakú embereket.

Ahogy telnek az évek általában elmerülsz a kedvenc témáidban. A szakmádban főleg vagy a kedvenc hobbidban. Általában ez így teljesen ki is meríti az átlagember energiáját. Bármi másról van szó, nem igazán fecséreli az idejét, nem az ő világa. Elmúlt 50, tudja mi érdekli.

Ha brokkolis recepttel jössz, akkor jó az a pörkölt. Ha egy könyvet ajánlasz, akkor ott a TV. Ha interneten akarsz pénzt keresni, akkor inkább keress normális munkát. Ha a jóga igazán jót tenne, akkor nekik már mindegy, ez nem lesz már jó sose.

Amit viszont csinálnak, azt 30 éve csinálják. Legyen az kertészkedés vagy autóvezetés. Ott bármit mondasz, az rossz lesz. Ez a totál másik véglet, minden maxra van járatva és a végletekig begyakorolva, emiatt pont ugyanannyi flexibilitás van benne, mint a másik csoportban. Nulla.

Mi a megoldás? Egyszerű: **nyitottság**. Azt kell látni, hogy ha új dolgot kezdesz, akkor gyorsan jönnek az áttörések. Minél több dologba kóstolsz bele, annál szélesebb lesz a látóköröd. Minél több dologban éred el ezeket a kezdeti áttöréseket, annál kevésbé fogsz félni a következőtől. Mert tudod, hogy jön. Tudom, hogy nem nekem való, de próbáljuk ki. És valamit mindig ad, legrosszabb esetben is perspektívát. A T-nek a karjait.

Ez persze abban is segít, hogy időnként több oldalról is lásd ugyanazt a dolgot. Minél több emberrel találkozol, annál nagyobb az esélye, hogy találkozol olyannal is, aki a másik oldalán áll, amit te 30 éve csinálsz. Egy másik nézőpont itt is flexibilissé tesz és nem veszed zokon, ha valaki javasol valami újat. Mert ha van elég tapasztalatod, akkor kellően magabiztos vagy megkérdőjelezni bármit. Ettől stabil a T szára.
